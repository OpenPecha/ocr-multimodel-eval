"image_filename","inference_result","model_used","timestamp","error"
"img_1.jpg","༄༅། །དེ་ནས་བཅོམ་ལྡན་འདས་ཤཱཀྱ་ཐུབ་པས། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། བྱམས་པ་ཁྱོད་ཀྱིས་བདག་གི་བསྟན་པ་ལ་གནས་པའི་བསྟན་པ་འཛིན་པ་རྣམས་སྐྱོབས་ཤིག །དེ་སྐད་ཅེས་བཀའ་སྩལ་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གིས་བསྐྱབ་པར་བགྱིའོ། །བདེ་བར་གཤེགས་པ་བདག་གིས་བསྐྱབ་པར་བགྱིའོ། །བདག་གིས་གཟུངས་འདི་བསྟན་ཏེ། བདག་གི་བསྟན་པ་ལ་གནས་པ་རྣམས་ཀྱི་ཆེད་དུ་ཡོངས་སུ་བསྐྱབ་པར་བགྱིའོ། །འདི་ལྟར་བདུད་དང་བདུད་ཀྱི་རིགས་སུ་གཏོགས་པ་རྣམས་ཀྱིས་གནོད་པར་མི་བགྱིད་པའི་ཕྱིར། ནད་ཐམས་ཅད་རབ་ཏུ་ཞི་བར་བགྱིད་པའི་ཕྱིར། བསོད་ནམས་དང་ལྡན་པར་འགྱུར་བའི་ཕྱིར། ཡིད་དུ་འོང་བར་འགྱུར་བའི་ཕྱིར། གཟི་བརྗིད་དང་ལྡན་པར་འགྱུར་བའི་ཕྱིར། དཔལ་དང་ལྡན་པར་འགྱུར་བའི་ཕྱིར། གྲགས་པ་དང་ལྡན་པར་འགྱུར་བའི་ཕྱིར། དབང་ཕྱུག་ཆེན་པོ་དང་ལྡན་པར་འགྱུར་བའི་ཕྱིར། བཅོམ་ལྡན་འདས་དེ་བཞིན་གཤེགས་པའི་བསྟན་པ་ཡུན་རིང་དུ་གནས་པར་བགྱིད་པའི་ཕྱིར་དང༌། སེམས་ཅན་ཐམས་ཅད་ལ་ཕན་པ་དང་བདེ་བ་བསྒྲུབ་པར་བགྱིད་པའི་ཕྱིར་ཏེ། གཟུངས་ཀྱི་ཚིག་རྣམས་འདི་ལྟ་སྟེ། ཏདྱ་ཐཱ། མཏི། སྨྲྀཏི། ཛ་ཡེ་ཛ་ཡ་བཱ་ཧིནི། མཧཱ་སེ་ནཱ་ཡ། མ་ཧཱ་བ་ལཱ་ཡ། མ་ཧཱ་པྲ་བྷཱ་ཝ་ཏི། ཛ་ཡ་བཱ་ཧི་ནཱི་ཡ། པྲ་ཏི་ཀྲཱ་མ་ཎཱ་ཡ། སརྦ་གྲ་ཧ་བནྡྷ་ནཱ་ཡ། སརྦ་བནྡྷ་ནཱ་ནི། པྲ་མོཀྵ་ཎཱི་ཡ། སརྦ་ཤ་ཏྲཱུཎཱཾ། སྟམྦྷ་ནཱི་ཡ། ཛ་ཡ་སིདྡྷི། མོ་ཧ་ནཱི་ཡ། སྭཱཧཱ། བཅོམ་ལྡན་འདས་གཟུངས་ཀྱི་ཚིག་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་ཅན་ཐམས་ཅད་ཀྱི་དོན་དུ། མ་འོངས་པའི་དུས་ན་བདག་གི་བསྟན་པ་ལ་གནས་པའི་བསྟན་པ་འཛིན་པ་རྣམས་སྐྱོང་བ་དང་སྲུང་བ་དང། བདེ་བ་ཡང་དག་པར་འཇོག་པར་བགྱིད་པའི་ཕྱིར་བསྟན་ཏོ། །བཅོམ་ལྡན་འདས་གང་ལ་ལ་དགེ་སློང་ངམ་དགེ་སློང་མ་འམ། དགེ་བསྙེན་ནམ་དགེ་བསྙེན་མ་འམ། གཞན་ཡང་ཁྱིམ་པའམ། རབ་ཏུ་བྱུང་བའམ། བུད་མེད་དམ་སྐྱེས་པའམ། བུ་ཆུང་ངམ་བུ་མོ་ཆུང་ངུ་གང་ཡང་རུང་བས། གཟུངས་འདི་ཡི་གེར་བྲིས་ཏེ་འཆང་བའམ། ཡི་གེར་བྲི་རུ་འཇུག་པའམ། ཀློག་པར་བགྱིད་པའམ། ཀློག་ཏུ་འཇུག་པའམ། རྣ་བས་མཉན་པའམ། རིམ་གྲོར་བགྱིད་ན། བཅོམ་ལྡན་འདས་དེ་ལ་མི་མ་ཡིན་པ་དང་རིམས་དང་འབྱུང་པོ་དང་ཡི་དགས་དང་ཤ་ཟ་དང་ལུས་སྲུལ་པོ་དང་གྲུལ་བུམ་དང་མདངས་ཕྲོག་པ་དང་སྨྱོ་བར་བྱེད་པ་དང་བརྗེད་པར་བྱེད་པ་དང༌། ནད་རིགས་སུ་གྱུར་པ་ཐམས་ཅད་ཀྱིས་གནོད་པར་མི་འགྱུར་ཞིང༌། བཅོམ་ལྡན་འདས་སྐྱེ་བ་ཐམས་ཅད་དུ་དྲན་པ་དང་ལྡན་པ་དང་བློ་གྲོས་དང་ལྡན་པར་འགྱུར་རོ། །","gemini_2_5_pro","2025-08-01T16:07:47.262142",""
